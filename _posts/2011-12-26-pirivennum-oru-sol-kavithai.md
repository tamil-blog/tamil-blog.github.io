---
layout: post
title: பிரிவென்னும் ஒரு சொல்.
date: '2011-12-26T10:00:00.000+05:30'
category: கவிதை
redirect_from: /2011/11/blog-post_14.html
---

பிரிவென்னும் ஒரு சொல்லின், அறியாத பொருளொன்று<br />
உனை பிரிந்த ஒரு நாளில், முழுவதுமாய் புரிந்ததடி ...<br />
விழி பேசும் மொழி ஒன்று, சிறுதுளியாய் விழுமென்று<br />
துணை பேச நீயின்றி, தனியாக கண்டேனடி ...<br />
<br />
நெடுநாட்கள் நான் மறந்த, நிலவோடு பேசுகிறேன்<br />
தொடுவானம் வரை பறந்த, நினைவுகளை யோசிக்கிறேன்<br />
குளிர்தென்றல் எனை தீண்ட, உன் சுவாசம் தேடுகிறேன்<br />
நள்ளிரவில் தனியாக, உன் பெயரை பாடுகிறேன் ...<br />
<br />
விரல் வரைந்த கோலங்கள், துணி மறந்த நேரங்கள்<br />
போர்வைக்குள் இருவரும் போர் புரிந்த காலங்கள்<br />
எனை வந்து கொல்லுதடி... என்னுயிரை மெல்லுதடி<br />
தாலாட்டு முத்தமின்றி உயிர் பிரிந்து செல்லுதடி ...<br />
<br />
பனி உறையும் நள்ளிரவும் தனிமையிலே தவிக்குதடி<br />
உன் மூச்சு வெப்பத்தில் குளிர் காய துடிக்குதடி<br />
அதிகாலை சூரியனும் மெதுவாக உதிக்குதடி<br />
நம் வீட்டு ரோஜாக்கள் மொட்டு விட மறுக்குதடி...<br />
<br />
சிறு உளியும் மலை பிளக்கும்<br />
சிறு பிரிவும் உயிர் பிளக்கும்<br />
பிரிவுற்று துயரடையா உறவொன்றை தந்து விடு<br />
கடல் சேர்ந்த மழை நீராய் என்னுயிரில் நின்று விடு !...<br />
<br />
காத்திருக்கிறேன் காதலுடன் !...<br />
<br />